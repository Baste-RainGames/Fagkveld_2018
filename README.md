# Fagkveld 2018: Spillutviklingsworkshop

## Introduksjon
Velkommen til workshopen "Introduksjon til Spillutvikling i Unity".
I denne workshoppen går vi gjennom hvordan man bruker spillmotoren Unity3D til å lage spill, med vekt på programmeringssiden av utviklingen. 

Vi kommer til å gå gjennom hvordan man lager scener (aka. levels) i Unity, hvordan man skriver spillkode, og hvordan man kobler koden opp mot ting i spillet. Etter det går vi gjennom noen oppgaver der dere skal bygge noen spillmekanikker, før dere får en utfordring med å gjennomføre noe helt på egen hånd.

Unity3D kan brukes til å lage spill til pc, spillkonsoller, IOS, Android, VR/AR, WebGL, og det meste annet. Vi kommer til å lage noe som kjører på pc (og mac/linux!), men det vi går gjennom er direkte overførbart hvis dere vil lage noe til andre platformer.

Workshoppen skal passe for alle som har gjennomført i hvert fall Inf100, skjønt det kan bli noe utfordrende hvis dere bare går andre semester (men alle liker en utfordring!). Så lenge dere føler dere har noenlunde oversikt over grunnleggende Java, så skal det gå helt fint. Jeg kommer til å legge opp oppgaver sånn at de av dere som har kommet lengre i studiene kan få bryne dere på vanskeligere ting, så det skal være både morro og lærerikt for alle.

## Hvem er du?
Hei!

Jeg heter Baste Nesse Buanes. Jeg jobber som spillprogrammerer på fulltid hos Rain Games her i Bergen. Vi laget Teslagrad og World to the West (begge er tilgjengelig på Steam og Playstation/XBox/Switch). Jeg sitter også i styret til Spillmakerlauget Vest, som er en interesseorganisasjon for spillutviklere i Bergensområdet. 

Bakgrunnen min er en bachelorgrad og en halv mastergrad fra Institutt for Informatikk på UiB.

## Hvis du skal komme på workshoppen
Kult!

Jeg kommer til å legge opp til at dere jobber i par, men grupper på 1 eller 3 går helt greit. Hver gruppe må ha en laptop, og bør installere Unity på fohånd, og sjekke at det funker, sånn at vi ikke bruker den første halvdelen av workshoppen på tech-support.
Det går helt greit å bruke både en Windows- Mac- eller Linux-laptop. Hvis dere bruker Linux er det noen ekstra komplikasjoner, men det er dere vant til hvis dere bruker Linux!

Så, før dere kommer, så bør dere:
Laste ned og installe Unity herfra: https://store.unity.com/download?ref=personal
(Linux-versjon: https://beta.unity3d.com/download/aea5ecb8f9fd+/public_download.html)
Huk av for en kode-editor når dere installerer, så dere har noe å skrive kode i. 

Etter nedlastning, sjekk at ting funker:
- åpne Unity, lag et nytt prosjekt
- trykk Assets->Create->C# Script
- dobbeltklikk på filen som ble laget, sjekk at den åpner seg i kode-editoren dere lastet ned i det første steget.
- gå til Unity igjen, trykk på den store "Play"-knappen i toppen av skjermen.

Hvis ingenting har krasjet enda, og laptopen deres ikke har tatt fyr, så er dere klar til å komme på workshoppen. Hvis dere gjør dette, så sparer vi masse tid, så vi kan få gjort mer workshop og mindre tech support. Det hadde vært veldig ok!

## Hvis du er interessert i spillutvikling, men ikke kan komme
:(

Men du kan allikevel melde deg på Utviklerøl: https://www.facebook.com/groups/494737580556177/?ref=br_rs. Det er en samling for spillutviklere og spillutviklingsinteresserte som holdes en gang i måneden. Det er bare å dukke opp, ta en pils, spørre om det du lurer på og snakke med andre som vil utvikle spill, vi biter ikke! Kanskje du finner noen å utvikle et hobbyprosjekt med?

## Spørsmål?
sendes til baste@rain-games.com
